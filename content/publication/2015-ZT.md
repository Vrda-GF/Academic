+++
authors = ["I. Lovrić", "A. Vrdoljak"]
date = "2015-09-23"
image_preview = ""
math = true
publication_types = ["5"]
publication = "Udruga hrvatskih građevinskih fakulteta, Zagreb, Croatia, September, 2015"
selected = true
title = "Zbornik sažetaka - Treći skup mladih istraživača iz područja građevinarstva i srodnih tehničkih znanosti - ZAJEDNIČKI TEMELJI"
url_code = ""
url_dataset = ""
url_pdf = "http://www2008.gf.sum.ba/zajednicki-temelji/ZT_2015_ZBORNIK_sazetaka_F.pdf"
url_project = ""
url_slides = ""
url_video = ""

+++

### Predgovor (Preface)

Ovaj zbornik sažetaka „Zajedničkih temelja“ nastao je iz priopćenja pripremljenih za Treći skup mladih istraživača iz područja građevinarstva i srodnih tehničkih znanosti – ZAJEDNIČKI TEMELJI 2015., održanom na Građevinskom fakultetu u Mostaru, od 23. do 25. rujna 2015. godine, u organizaciji Udruge hrvatskih građevinskih fakulteta i Građevinskog fakulteta Sveučilišta u Mostaru. U radu ovog Skupa sudjelovala su 33 mlada znanstvenika iz Hercegovine, susjedne Hrvatske, te Republika Slovenije i Makedonije. Kao što u vožnji cestama treba gledati naprijed, ali i u retrovizor, tako i ovaj, već tradicionalni 3. Skup, imao je za cilj nastaviti ideju koja se rodila 2013. godine na Fakultetu građevinarstva, arhitekture i geodezije Sveučilištu u Splitu, te koja je zaživjela godinu nakon pri Građevinskom fakultetu Sveučilišta u Rijeci, ideju o intenzivnoj komunikaciji i suradnji između mladih znanstvenika, što u pravilu treba konvergirati ka bržem i boljem razvoju građevinske znanost, ali i povećanju konkurentnosti na svjetskom tržištu znanja. Drugim riječima, cilj Skupa je bio poticanje upoznavanja i suradnje mladih istraživača (doktoranada) iz područja građevinarstva i srodnih tehničkih znanosti, upoznavanje s njihovim područjima i temama znanstveno–istraživačkih radova, razmjena ideja i koncepata te ostvarivanje boljeg okružja u njihovom znanstveno–istraživačkom radu. Ovaj zbornik sažetaka, dakle, uključuje priloge sudionika s ovog Skupa, koji su, tijekom tri dana, imali priliku prezentirati ukratko sažete, vlastite znanstveno–istraživačke radove. Ukupnost svih radova, priopćenja i priloga, koje sadrži ovaj Zbornik, čini dragocjenu znanstveno–istraživačku građu za naše buduće Skupove.

Pri uređivanju trećeg zbornika sažetaka „Zajedničkih temelja“ uređivački odbor je razvrstao radove prema abecednom redu njihovih autora, ilustrirao grafičku pozadinu naslovnice Zbornika, te je u pripremi za USB izdanje poštovao varijantu rada na engleskom jeziku kolega autora sa Sveučilišta u Mariboru i Skopju. Zbornik sažetaka je prijavljen pri Hrvatskoj znanstvenoj bibliografiji – suvremenoj online bibliografiji, Hrvatskom arhivu weba Nacionalne i sveučilišne knjižnice u Zagrebu, te objavljen na službenoj web–stranici Skupa, kutku weba na kojeg smo svi mi ponosni, ponajprije jer je ovo bio prvi Skup u organizaciji naše Udruge koji je u cijelosti bio podržan sa web–sučeljem u implementaciji samoga Organizacijskog odbora! Skup su financijski omogućili Udruga hrvatskih građevinskih fakulteta (UHGF), Građevinski fakultet Sveučilišta u Mostaru, te Federalno ministarstvo obrazovanja i znanosti. Najljepša im hvala na povjerenju koje su nam ukazali!

Na kraju teksta i zajedničkoga posla, u nadi kako će se kontinuitet znanstvenih skupova Udruge hrvatskih građevinskih fakulteta i njezinih sastavnica, ali i kontinuitet izlaženja zbornika sažetaka s održanih znanstvenih skupova i dalje nesmetano nastaviti, želim zahvaliti kolegama autorima na vrijednim prilozima, kolegama suradnicima iz Organizacijskog odbora, sponzorima i svima onima koji su pripomogli uspješnoj realizaciji Zbornika koji je pred nama.

U Mostaru, rujan 2015.

mr. sc. Anton Vrdoljak
